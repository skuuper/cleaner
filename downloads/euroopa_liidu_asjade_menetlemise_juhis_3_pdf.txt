Euroopa Liidu asjade menetlemise juhis  „Euroopa Liidu asjade menetlemise juhis“ (edaspidi juhis) antakse Vabariigi Valitsuse 13.  jaanuari 2011. a määruse nr 10 „Vabariigi Valitsuse reglement“ § 28 alusel ning Vabariigi  Valitsuse seaduse § 77 lõike 1 punkti 12 ja Vabariigi Valitsuse 17. novembri 2011. a määruse  nr 140 „Riigikantselei põhimäärus“ § 2 punkti 4 rakendamiseks.  Selle juhise ja Vabariigi Valitsuse (edaspidi valitsus) otsuste ettevalmistamist käsitleva muu  juhise vastuolu korral rakendatakse Euroopa Liidu (edaspidi EL) asjadele selles juhises  sätestatut.  Juhis saadetakse kõigile ministeeriumidele ning teadmiseks põhiseaduslikele  institutsioonidele ja kohaliku omavalitsuse üksuste üleriigilistele liitudele, samuti tehakse see  kättesaadavaks valitsuse veebilehel.  Juhis jõustub 1. jaanuaril 2015. aastal.  I. ÜLDSÄTTED  1. Reguleerimisala
(1) Juhises antakse alused EL asjade ettevalmistamiseks valitsuse istungile ning määratakse  EL töörühma või komitee töös vajalike dokumentide koostamise korraldus ja meetmed  direktiivide tähtaegse ülevõtmise tagamiseks.
(2) EL ühise välis- ja julgeolekupoliitikaga seonduvate EL asjade menetlemisele rakendatakse  juhise nõudeid, arvestades Välisministeeriumis kehtestatud erisusi.  2. Euroopa Liidu asjade menetlemise põhimõtted  EL asjade menetlemisel lähtutakse järgmistest põhimõtetest:
1) EL asjana käsitatakse EL õigusaktidega, EL otsustusprotsessiga, EL õiguse  rakendamise ja jõustamisega või EL institutsioonidega seotud küsimust. Juhise 2.  peatüki tähenduses käsitatakse EL asjadena nii EL õiguslikke algatusi (direktiivide,  määruste ja otsuste eelnõud, delegeeritud ja rakendusaktid) kui ka teisi algatusi  (soovitused, teatised, aruanded, rohelised ja valged raamatud, Euroopa Komisjoni  konsultatsioonidokumendid jmt). Samuti loetakse EL asjaks EL Nõukogu ja Euroopa  Ülemkogu ettevalmistavad seisukohad, Eesti suhtes algatatud rikkumismenetlused  ning Euroopa Liidu Kohtu ja Euroopa Majanduspiirkonna (edaspidi EFTA) kohtu  kohtuasjad, kus Eesti osaleb kohtumenetluses.
2) Kooskõla riigisiseste otsustusprotsessidega: EL asjade ettevalmistamisel ja esitamisel  valitsuse istungile või valitsuskabineti nõupidamisele (edaspidi kabinetinõupidamine)  lähtutakse Vabariigi Valitsuse 13. jaanuari 2011. a määruses nr 10 „Vabariigi  Valitsuse reglement“, Vabariigi Valitsuse 13. septembri 2012. a korralduses nr 401  „Euroopa Liidu koordinatsioonikogu moodustamine“, Vabariigi Valitsuse 22.  detsembri 2011. a määruses nr 180 „Hea õigusloome ja normitehnika eeskiri“ ja  Vabariigi Valitsuse 12. detsembri 2005. a määruses nr 302 „Strateegiliste  arengukavade liigid ning nende koostamise, täiendamise, elluviimise, hindamise ja  aruandluse kord“ sätestatud nõuetest, arvestades EL asja olemust (õigusakt,  strateegiadokument, arengukava, poliitikadokument) ja erisusi. Juhis lähtub  ülalnimetatud õigusaktidest.
3) Kooskõla riigisisese pädevusega: Ministeeriumid, kelle valitsemisalasse EL asi  kuulub, valmistavad EL asja valitsuse istungil või kabinetinõupidamisel arutamiseks  ette, arvestades sealjuures Riigikogu kodu- ja töökorra seaduse 181. peatükis  „Euroopa Liidu asjade menetlemise kord“ sätestatud nõudeid, ning esindavad Eesti  seisukohti EL institutsioonides.
4) Kooskõla riigi välissuhtlemispädevusega: EL ja liikmesriikide jagatud pädevuses  olevad EL välislepingud on ühtlasi Eesti Vabariigi välislepingud ning neid  menetletakse välissuhtlemisseaduse kohaselt. Euroopa Liidu ainupädevuses olevaid  välislepinguid menetletakse kui tavapäraseid EL asju vastavalt juhisele.
5) Kooskõla kehtivate seaduste ja strateegiliste arengukavadega: seisukoha kujundamisel  EL asja kohta arvestatakse kehtivat riigisisest õigust ja seaduseelnõude  väljatöötamiskavatsusi, riigi strateegiaid ja arengukavasid, valitsuse  tegevusprogrammi, Riigikogus ja valitsuses heaks kiidetud poliitikadokumente ning  riigi muid strateegiaid, arengukavasid ja nende koostamise ettepanekuid. Tagada tuleb  EL asja kohta koostatud seisukohtade kooskõla valitsuse Euroopa Liidu poliitikaga.  EL asja ei ole vaja esitada valitsusele arutamiseks ja otsustamiseks, kui kavandatud EL  tasandi muudatus vastab valitsuses heaks kiidetud ülalnimetatud riigisisestele  dokumentidele, muudatusega kaasnevad mõjud ei ole olulised või kui samas  küsimuses on valitsus juba seisukoha võtnud.
6) Kooskõla riigi eelarveliste võimalustega: EL asja ettevalmistamisel ja valitsusele  esitamisel arvestatakse riigieelarvet ja riigi eelarvestrateegiat ning tuuakse välja EL  asja rakendamisega seotud riigieelarvelised kulud ja nende võimalikud katteallikad.  Eelarvelise mõju hindamisel arvestatakse ka meetmete ja tegevuste abikõlblikkust ja  rahastamisvõimalusi EL vahenditest.
7) Seisukohtade avalikkuse põhimõte: EL asja ettevalmistamisel ja valitsusele esitamisel  arvestatakse avaliku teabe seadusest tulenevaid nõudeid ning üldjuhul sõnastatakse  valitsuse eesmärgid ja koostatakse seisukohad EL asja kohta avaliku teabena.
8) Varase sekkumise põhimõte: Kui EL tasandil planeeritav muudatus võib kaasa tuua  vajaduse muuta seadusi või olulise riigisisese majandusliku, sotsiaalse, eelarvelise või  muu mõju, siis koostatakse valitsuse seisukohad ning kavandatakse järeltegevused  (näiteks konsultatsioonid huvirühmadega, täiendav mõjude hindamine, koostöö  Euroopa Komisjoni ja teiste EL liikmesriikidega jne) juba EL asja menetlemise  varases faasis (teatised, konsultatsioonidokumendid jne).
9) Koostöö ja kooskõlastamise põhimõte: Kui EL asja sisu puudutab peale vastutava  ministeeriumi teiste ministeeriumide valitsemisala või Riigikantselei või  põhiseaduslike institutsioonide ülesandeid, siis esitatakse EL asi neile  seisukohavõtuks. Kui EL asi puudutab kohaliku omavalitsuse õigusi, kohustusi ja  ülesandeid või kohaliku elu korraldust, esitatakse EL asi seisukohavõtuks kohaliku  omavalitsuse üksuste üleriigilistele liitudele. Selline koostöö hõlmab nii Eesti  seisukohtade väljatöötamist, eelnõu edasist menetlemist EL institutsioonides kui ka  EL asja hilisemat rakendamist.
10) Kaasamise põhimõte: Eesti seisukohtade kujundamisel kaasavad peavastutaja ja  kaasvastutajad asjaomaseid huvirühmi kooskõlas kaasamise hea tavaga. Selline  koostöö hõlmab nii Eesti seisukohtade väljatöötamist, eelnõu edasist menetlemist EL  läbirääkimisprotsessis kui ka EL asja hilisemat rakendamist.
11) Menetlusökonoomia põhimõte: EL asjade menetlemisel kasutatakse säästlikult kõigi  osaliste aega ja muid ressursse. Sama teemat või eesmärki puudutavad EL asjad tuleks  esitada valitsusele arutamiseks paketina koos, samuti tuleks koos esitada omavahel  seotud EL asjad ja riigisisesed asjad (näiteks siis, kui EL asi tingib peale seisukoha  heakskiitmise ka valitsuse korralduse andmise). EL asi, mille kohta on valitsus heaks  kiitnud seisukohad, esitatakse valitsusele uuesti arutamiseks ja otsustamiseks vaid siis,  kui varasemad seisukohad vajavad muutmist. EL asja materjalide vormistamisel ja  esitamisel EL koordinatsioonikogule lähtutakse samadest juhise nõuetest, mis kehtivad  EL asja materjalide esitamisel valitsuse istungile.
3. Euroopa Liidu koordinatsioonikogu
(1) EL koordinatsioonikogu arutab EL asju vastavalt Vabariigi Valitsuse määrusele  „Vabariigi Valitsuse reglement“ ja Vabariigi Valitsuse korraldusele „Euroopa Liidu  koordinatsioonikogu moodustamine“. Sealhulgas teeb EL koordinatsioonikogu  Riigikantseleile ettepaneku EL asjadele peavastutaja ja kaasvastutajate ning nende EL  koordinatsioonikogus ja valitsuses arutamise tähtaegade määramiseks.
(2) EL koordinatsioonikogus kooskõlastatakse EL asja kohta kujundatud seisukohad enne  nende esitamist valitsusele arutamiseks ja otsustamiseks ning kinnitatakse dokumentide  nõuetele vastavust.  4. Euroopa Liidu dokumentide vastuvõtmine ja edastamine
(1) Euroopa Liidu Nõukogu peasekretariaadi vahendusel Eestile elektrooniliselt (Extranet)  saadetud EL dokumendid võetakse Riigikantseleis vastu, registreeritakse ja edastatakse  vastutavale ministeeriumile eelnõude infosüsteemi (edaspidi EIS) kaudu.
(2) Üldjuhul registreeritakse Euroopa Liidu Nõukogu peasekretariaadi elektroonilise  edastussüsteemi (Extranet) kaudu saabunud dokumendid automaatselt. Kõik automaatselt  registreerimata jäänud dokumendid registreerib Riigikantselei hiljemalt nende vastuvõtmise  päevale järgneval tööpäeval.
(3) Euroopa Liidu Nõukogu peasekretariaadi vahendusel Eestile elektrooniliselt (Extranet-R)  saadetud EL juurdepääsupiiranguga dokumendid võetakse Riigikantseleis vastu,  registreeritakse ja edastatakse hiljemalt järgmisel tööpäeval. Juurdepääsupiiranguga  dokumendid võetakse vastu ja edastatakse vastavalt avaliku teabe seadusele ning riigisaladuse  ja salastatud välisteabe seadusele.
(4) EL ühise välis- ja julgeolekupoliitikaga seonduvad Euroopa Liidu Nõukogu  peasekretariaadi elektroonilise edastussüsteemi (Cortesy) vahendusel Eestile saadetud EL  dokumendid võetakse vastu ja registreeritakse Välisministeeriumis ja edastatakse vastavalt  Välisministeeriumis kehtestatud korrale.  5. Euroopa Liidu asja menetlemine EISis
(1) EL asja kohta seisukoha kujundamiseks teeb Riigikantselei EL asja koos kõigi selle juurde  kuuluvate dokumentidega kättesaadavaks EISis.
(2) Kui EL asi esitatakse kooskõlastamiseks EL koordinatsioonikogule ja/või valitsusele  arutamiseks ja otsustamiseks, saadab Riigikantselei EISi vahendusel resolutsiooni  peavastutaja ja kaasvastutajate nimetatud e-posti aadressidele või dokumendihaldussüsteemi.
(3) Kaasvastutajad esitavad oma arvamuse EL asja kohta peavastutajale EISi kaudu.
(4) Huvirühmade kaasamiseks võib korraldada avaliku konsultatsiooni EISi kaudu  osalusveebis. Juhul kui avalik konsultatsioon korraldatakse muul viisil, koondab peavastutaja  huvirühmadelt saabunud vastused EISi vastavasse EL asja toimikusse.
(5) Punktis 4.3 nimetatud piiratud juurdepääsuga dokumente EISis ei menetleta.
(6) EL koordinatsioonikogu otsus EL asja kohta lisatakse EISi Riigikantseleis.
(7) EL asi esitatakse valitsuse istungile EISi kaudu.
(8) Valitsuse seisukohad EL asja kohta lisatakse EISi vastava EL asja toimikusse  Riigikantseleis.
(9) Lähtudes Riigikogu töökorraldusest lisatakse Riigikogu seisukohad EL asja kohta EISi  vastava EL asja toimikusse.  II. EUROOPA LIIDU ASJADE ETTEVALMISTAMINE VABARIIGI VALITSUSE  ISTUNGILE  6. Vabariigi Valitsusele arutamiseks ja otsustamiseks esitatavad Euroopa Liidu asjad
(1) Valitsusele esitatakse arutamiseks ja otsustamiseks seisukohad EL asja kohta, kui:
1) selle rakendamine eeldab seaduse või Riigikogu otsuse vastuvõtmist, muutmist või  kehtetuks tunnistamist;
2) selle vastuvõtmisega kaasneb Eestis oluline majanduslik, sotsiaalne, riigieelarveline  või muu mõju;
3) EL asja esitamist arvamuse andmiseks taotleb Riigikogu täiskogu, EL asjade komisjon  või väliskomisjon;
4) seisukoha võtmist peab oluliseks peaminister või minister;
5) Riigikogus vastu võetud seisukoht erineb oluliselt valitsuse seisukohast või
6) on ilmnenud uued olulised asjaolud ja valitsuse senistest seisukohtadest ei saa EL asja  menetluses enam lähtuda.
(2) Valitsusele ei esitata arutamiseks ja otsustamiseks seisukohti EL asja kohta, kui:
1) valitsuses heaks kiidetud riigisisese arengukava, strateegia või EL poliitika raames on  kokku lepitud põhimõtted, mis tuginevad mõjude analüüsile ja millest saab  konkreetsel juhul ammendavalt lähtuda;
2) valitsus on juba võtnud samas küsimuses seisukoha ning EL asja menetluses jäädakse  selle seisukoha raamesse või
3) otsustamine toimub Vabariigi Valitsuse 13. septembri 2012. a korralduse nr 401  „Euroopa Liidu koordinatsioonikogu moodustamine“ kohaselt EL  koordinatsioonikogu tasandil.
(3) Kui EL koordinatsioonikogu leiab, et EL asja puhul ei esine punktis 6.1 nimetatud aluseid,  võib ta otsustada, et seisukohti EL asja kohta ei ole vajalik esitada kooskõlastamiseks ka EL  koordinatsioonikogule. Sellisel juhul korraldab EL asja kohta seisukohtade koostamise ja  kooskõlastamise vastutav ministeerium.
(4) EL delegeeritud aktide ja rakendusaktide puhul hindab vastutav ministeerium punktis 6.1  nimetatud aluste esinemist. Kui esineb mõni punktis 6.1 toodud alustest, siis esitab vastutav  ministeerium seisukohad EL asja kohta kooskõlastamiseks EL koordinatsioonikogule ning  arutamiseks ja otsustamiseks valitsusele.
(5) EL asju käsitlevad valitsuse seisukohad edastab Riigikantselei arvamuse avaldamiseks või  seisukohavõtuks Riigikogule. Kui seisukohad EL õigusakti algatuse, teatise, rohelise või  valge raamatu kohta või seisukohad EL Nõukogu istungiks võetakse punkti 6.2 alusel EL  koordinatsioonikogus teadmiseks, teavitab Riigikantselei neist Riigikogu.  7. Seisukohad Euroopa Liidu Nõukogu ministrite tasandi töös osalemiseks
Valitsusele esitatakse arutamiseks ja otsustamiseks Eesti seisukohad Euroopa Ülemkogu  kohtumisel, Euroopa Liidu Nõukogu (edaspidi nõukogu) istungil, eurorühma kohtumisel või  mitteametlikul ministrite kohtumisel, kui:
1) päevakorras olev EL asi vastab punktis 6.1 nimetatud alustele ja valitsus ei ole võtnud  selles küsimuses seisukohta;
2) on vaja muuta või täpsustada valitsuse varasemat otsust;
3) Eesti kavatseb hääletada vastu või jääda erapooletuks. Kui delegeeritud akti või  rakendusakti puhul ei esine punktis 6.1 nimetatud aluseid, esitatakse need  vastuhääletamise või erapooletuks jäämise korral valitsusele arutamiseks ja  otsustamiseks juhul, kui vastutav minister nii otsustab.
4) seisukoha võtmist peab oluliseks peaminister või minister.  8. Euroopa Liidu Nõukogu istungi ülevaate esitamine Vabariigi Valitsusele
(1) Valitsusele esitatakse ülevaade Euroopa Ülemkogus, nõukogus, eurorühmas või  mitteametlikul ministrite kohtumisel toimunud aruteludest, kui:
1) peaminister või minister seda soovib;
2) kohtumisel toimus hääletamine, mille tulemus ei ühti Eesti seisukohtadega;
3) Eestile olulisi küsimusi arutati erakorraliselt ja valitsus ei ole nende kohta eelnevat  seisukohta võtnud;
4) läbirääkimistel toimus oluline areng, mis nõuab Eesti seniste seisukohtade muutmist;
5) esineb muu oluline põhjus.
(2) Punktis 8.1 nimetatud kohtumisel toimunud aruteludest esitatakse alati ülevaade EL  koordinatsioonikogule. Ülevaatena käsitatakse sisulist memo, mis sisaldab kokkuvõtet  toimunud aruteludest ja hinnangut, kas arutelu tulemus vastas Eesti seisukohtadele. Ülevaate  võib kokkuleppel EL koordinatsioonikogu esimehega esitada erandjuhul suuliselt.  9. Seisukohad Euroopa Liidu Nõukogu otsuse, millega antakse luba alustada  läbirääkimisi Euroopa Liidu rahvusvahelise lepingu üle, eelnõu kohta
(1) Valitsusele esitatakse arutamiseks ja otsustamiseks seisukohad nõukogu otsuse, millega  antakse luba Euroopa Komisjonile või liidu välisasjade ja julgeolekupoliitika kõrgele  esindajale alustada läbirääkimisi rahvusvahelise lepingu sõlmimiseks, eelnõu kohta, kui  esinevad punktis 6.1 nimetatud alused, kavandatav rahvusvaheline leping tuleb Riigikogus  ratifitseerida või kui Euroopa Komisjoni volitatakse pidama läbirääkimisi liikmesriigi  pädevusse kuuluvates küsimustes.
(2) Kui alles nõukogu otsuse eelnõu menetlemise käigus või EL rahvusvahelise lepingu  läbirääkimiste käigus selgub, et esineb mõni punktis 9.1 nimetatud alustest, esitatakse otsuse  või lepingu eelnõu asjaolude täpsustumisel valitsusele seisukohavõtuks.
(3) Seisukohad nõukogu otsuse eelnõu kohta esitatakse valitsusele arutamiseks ja  otsustamiseks enne otsuse eelnõu heakskiitmist nõukogus.  10. Seisukohad Euroopa Liidu Nõukogu otsuse, millega kiidetakse heaks Euroopa Liidu  rahvusvahelise lepingu eelnõu ja antakse volitus Euroopa Liidu rahvusvahelise lepingu  allkirjastamiseks, eelnõu kohta
(1) Liikmesriikide ja EL jagatud pädevuses oleva rahvusvahelise lepingu puhul tuleb  peavastutajal koostöös Välisministeeriumiga valmistada välissuhtlemisseaduse kohaselt ette  lepingu tekst ja selle juurde kuuluvad dokumendid (valitsuse korralduse eelnõu, seletuskiri,  lepingu tekst eesti keeles jmt) ning esitada need valitsusele arutamiseks ja otsustamiseks enne  seda, kui nõukogu kiidab heaks otsuse lepingu allkirjastamise kohta EL nimel.
(2) Punktis 10.1 nimetatud korras ettevalmistatud rahvusvaheline leping ja seisukoht nõukogu  otsuse eelnõu kohta EL ja liikmesriigi jagatud pädevuses oleva rahvusvahelise lepingu
allkirjastamiseks esitatakse valitsusele arutamiseks ja otsustamiseks üldjuhul samal ajal.  Selleks lepib peavastutaja Välisministeeriumiga aegsasti kokku rahvusvahelise lepinguga  seotud dokumentide valitsusele esitamise aja.
(3) Kui EL ainupädevuses olev rahvusvaheline leping vastab punktis 6.1 nimetatud  tingimustele, siis esitatakse lepingu tekst ja seisukoht nõukogu otsuse eelnõu kohta EL  ainupädevuses oleva lepingu allkirjastamiseks valitsusele arutamiseks ja otsustamiseks enne  seda, kui nõukogu kiidab heaks otsuse lepingu allkirjastamise kohta EL nimel.  11. Seisukohad Euroopa Liidu Nõukogu otsuse, millega antakse volitus Euroopa Liidu  rahvusvahelise lepingu sõlmimiseks, eelnõu kohta  Liikmesriikide ja EL jagatud pädevuses oleva rahvusvahelise lepingu sõlmimiseks EL või EL  ja liikmesriikide esindajatele volituse andmise eelduseks on lepingu kohane heakskiitmine  valitsuses ja Riigikogus.  12. Seisukohad rikkumismenetluses ja Euroopa Liidu Kohtu kohtuasjas osalemise  korral
(1) Seisukohad rikkumismenetluste kohta esitatakse valitsusele arutamiseks ja otsustamiseks,  kui:
1) põhjendatud arvamusele esitatakse vastus, kus rikkumist ei tunnistata;
2) ametlikule kirjale või põhjendatud arvamusele vastates tunnistatakse rikkumist ja lubatakse  muuta riigisiseseid õigusakte, kusjuures seaduse või olulise mõjuga määruse eelnõu ei ole  veel valitsuse heakskiitu saanud;
3) Euroopa Liidu Kohtule esitatud hagis on rahatrahvi või karistusmakse nõue või
4) ministeeriumid ei jõua seisukohas kokkuleppele.
(2) Seisukohad Euroopa Liidu Kohtu kohtuasjades esitatakse valitsusele arutamiseks ja  otsustamiseks, kui:
1) kohtuasjas esitatakse seisukoht, mis ei ole kooskõlas riigisisese seadusega ja eeldaks  seaduse muutmist;
2) riigisisene õigus ei reguleeri küsimust, mille kohta seisukoht esitatakse, riigisisene haldus- või kohtupraktika on ebaühtlane või kui vaidlusaluse EL õigusakti kohta puudub ühtne  riigisisene tõlgendus või
3) ministeeriumid ei jõua seisukohas kokkuleppele.  13. Euroopa Liidu asjade menetlustähtajad
(1) EL asjade EL koordinatsioonikogule kooskõlastamiseks ning valitsusele arutamiseks ja  otsustamiseks esitamise tähtajad määrab EL koordinatsioonikogu ettepanekul Riigikantselei  resolutsiooniga.
(2) Üldjuhul esitatakse seisukohad EL õigusakti eelnõu kohta EL koordinatsioonikogule  kooskõlastamiseks viie nädala jooksul ning valitsusele arutamiseks ja otsustamiseks kuue  nädala jooksul pärast algatuse kõikide keeleversioonide avaldamist (subsidiaarsustähtaja  arvestamise algusest). Muudele EL asjadele menetlustähtaja määramisel arvestatakse EL asja  nõukogus, Euroopa Komisjonis või Euroopa Liidu Kohtus menetlemise ajakava.
(3) Euroopa Komisjoni konsultatsioonidokumendi vastuste EL koordinatsioonikogule  kooskõlastamiseks esitamise tähtaeg määratakse lähtudes Euroopa Komisjoni poolt  konsultatsioonidele vastamiseks antud tähtajast.
(4) Dokumendid, mille ministeeriumid esitavad EL koordinatsioonikogule arutamiseks ja  otsustamiseks, edastatakse Riigikantseleile hiljemalt 48 tundi enne EL koordinatsioonikogu  koosoleku algust. Erandina võib dokumente hiljem esitada EL koordinatsioonikogu esimehe  loal. Riigikantselei teeb dokumendid kõigile EL koordinatsioonikogu liikmetele  kättesaadavaks EL koordinatsioonikogu infosüsteemis.
(5) Dokumendid, mille ministeeriumid esitavad valitsusele arutamiseks ja otsustamiseks EL  asjades, esitatakse Riigikantseleile EISis vähemalt neli kalendripäeva enne valitsuse istungi  toimumise päeva, seisukohad EL kohtumiste ja arutelude päevakorras olevate küsimuste  kohta esitatakse Riigikantseleile vähemalt kaks kalendripäeva enne valitsuse istungi  toimumise päeva. Kui küsimuse valitsusele esitaja soovib küsimuse kiiret arutamist valitsuse  istungil või kabinetinõupidamisel ja esitab dokumendid ülalnimetatud tähtajast hiljem, tuleb  dokumentide esitamisel põhjendada, miks on vajalik küsimuse kiire arutamine, miks ei olnud  võimalik dokumente esitada piisavalt varakult ja millised võivad olla tagajärjed, kui küsimust  ei arutata kiireloomulisena.  14. Arvamuse saamine, huvirühmade kaasamine ja seisukohtade kooskõlastamine
(1) Enne EL asja esitamist EL koordinatsioonikogule ja valitsusele tuleb see esitada arvamuse  saamiseks teistele ministeeriumidele, Riigikantseleile ja põhiseaduslikele institutsioonidele,  kui neile on eelnõus ette nähtud kohustusi või kui esitatav EL asi puudutab nende  valitsemisala või ülesandeid. Samuti tuleb eelnõu esitada arvamuse saamiseks kohaliku  omavalitsuse üksuste üleriigilistele liitudele, kui EL asi puudutab kohaliku omavalitsuse  õigusi, kohustusi ja ülesandeid või kohaliku elu korraldust.
(2) Peavastutaja kaasab seisukohtade kujundamisel ka asjaomaseid huvirühmi, võttes aluseks  kaasamise hea tava.
(3) Peavastutaja kooskõlastab EL asja kohta kujundatud seisukohad mitteametlikult kõigi  kaasvastutajatega enne esitamist EL koordinatsioonikogule ja informeerib kaasatud  huvirühmasid. Erimeelsuste korral esitatakse EL koordinatsioonikogule arutamiseks  valikvariandid.
(4) EL asja kohta ettevalmistatud seisukohad kooskõlastatakse EL koordinatsioonikogus.
(5) Kooskõlastamisel kontrollib asjaomane ministeerium muu hulgas ka oma valitsemisala  puudutavas osas seisukohtade ettevalmistamisel tehtud mõjude hindamist.
(6) Rahandusministeerium annab kooskõlastamise käigus hinnangu ka EL asja rakendamisega  kaasnevate kulude ja tulude kohta.
(7) Seisukohtade kooskõlastamise käigus lahendamata jäänud ministeeriumidevahelisi  eriarvamusi arutab ja püüab lahendada EL koordinatsioonikogu. Kui vaidlusaluses küsimuses  ei jõuta EL koordinatsioonikogus ühisele seisukohale, siis arutavad ministeeriumidevahelised  eriarvamused läbi ja püüavad neid lahendada asjaomaste ministeeriumide kantslerid. Kui  kantslerid ei jõua vaidlusalustes küsimustes ühisele seisukohale, tuleb need läbi arutada  asjaomaste ministrite vahel. Kooskõlastamisel ilmnenud ministeeriumidevahelised  eriarvamused esitatakse valitsusele alles seejärel, kui asjaomased ministrid ei ole ühisele  seisukohale jõudnud. Ettevalmistaja lisab valitsusele esitatavatele dokumentidele selgituse,  mis kirjeldab eriarvamust, selle lahendamise käiku ja eriarvamusele jäänud ministrite  seisukohti.  15. Dokumentide vastavus nõuetele
(1) Seisukohad EL asja kohta esitatakse valitsusele istungi protokolli märgitava otsuse  eelnõus, millele lisatakse seletuskiri.
(2) Valitsusele esitatav istungi protokolli märgitava otsuse eelnõu peab olema kooskõlas  põhiseaduse ja teiste seadustega, vastama juhises esitatud nõuetele ning olema  normitehniliselt, keeleliselt ja terminoloogiliselt korrektne.
(3) EL asja materjalidele lisatakse või tehakse muul moel kättesaadavaks muud dokumendid,  mis on vajalikud küsimuse otsustamiseks, sealhulgas huvirühmade ja kooskõlastajate antud  arvamused EL asja kohta.
(4) Kui valitsusele esitatud istungi protokolli märgitava otsuse eelnõus on vaja teha sisulisi,  keelelisi või normitehnilisi parandusi, teeb need Riigikantselei koostöös eelnõu  ettevalmistajaga.
(5) Valitsusele või EL koordinatsioonikogule esitatava EL asjaga seotud dokumentide juhise  nõuetele vastavust kontrollib Riigikantselei.  16. Protokolli märgitava otsuse eelnõu koostamine
(1) EL asja kohta koostatud protokolli märgitava otsuse eelnõus:
1) tehakse ettepanek valitsuse üldhinnanguks EL asja kohta, sealhulgas, kas nõustume  eesmärkidega, mida EL asja vastuvõtmisega soovitakse saavutada, ja väljapakutud  muudatusettepanekutega nende eesmärkide saavutamiseks;
2) esitatakse lühidalt argumenteeritud seisukohad EL asjas esitatud põhiliste ettepanekute  kohta, mille rakendamisega kaasneb vajadus muuta seadust või oluline mõju. Seisukohtades  tuuakse välja Eesti eelistused, muutmisettepanekud ning vajaduse korral määratakse ka  läbirääkimiste piir;
3) tuuakse välja EL asjas esitatud ettepanekud, mis ei ole subsidiaarsuse ja proportsionaalsuse  põhimõtetega kooskõlas;
4) tehakse märge EL asja kohta heaks kiidetud valitsuse seisukohtade Riigikogu juhatusele ja  Eestist valitud Euroopa Parlamendi, Majandus- ja Sotsiaalkomitee ning Regioonide Komitee  liikmetele edastamise vajaduse kohta.
(2) Nõukogu istungiks või kohtumiseks koostatud seisukohtade puhul ei kohaldata punkti  16.1 alapunkti 4. Nõukogu istungiks või kohtumiseks koostatud seisukohtade puhul üldjuhul  valitsuse heakskiidetud varasemaid seisukohti valitsuse istungi protokolli märgitava otsuse  eelnõus ei korrata (erand on üldasjade nõukogu), vaid neile ja Riigikogus heakskiidetud  seisukohtadele viidatakse seletuskirjas.
(3) Euroopa Komisjoni algatatud rikkumismenetluses või Euroopa Liidu või EFTA kohtu  kohtuasjas koostatud seisukohale ei kohaldata punkti 16.1 alapunkte 3 ja 4 ja punkte 14.1– 14.3. Seisukohtade koostamist koordineerib Välisministeerium tuginedes juhise põhimõtetele.  17. Protokolli märgitava otsuse eelnõu seletuskiri  Valitsusele arutamiseks ja otsustamiseks esitatud protokolli märgitava otsuse eelnõule  lisatakse seletuskiri, mis sisaldab järgmisi osi:
1) sissejuhatus;
2) EL asja sisu ja võrdlev analüüs;
3) analüüs EL asja vastavuse kohta pädevuse andmise, subsidiaarsuse ja  proportsionaalsuse põhimõtetele;
4) esialgse mõjude analüüsi kokkuvõte;
5) valitsuse seisukoha selgitus;
6) arvamuse saamine ja kooskõlastamine.
18. Sissejuhatus  Seletuskirja osas „Sissejuhatus“ kirjeldatakse kokkuvõtlikult, viitamata konkreetsele sättele,  kasutamata erialakeelt ja lühendeid, kavandatava regulatsiooni või muudatuse sisu ja  põhjendatakse selle vajalikkust, sealhulgas:
1) esitatakse EL asja eesmärk ja hinnatakse, kas EL õigusaktiga lahendatav probleem on  Euroopas ja Eestis aktuaalne ning kavandatud eesmärk muudatuste kaudu saavutatav;
2) märgitakse EL asja vastuvõtmise EL õigusest tulenev õiguslik alus ja vastuvõtmiseks  vajalik häälteenamus nõukogus, subsidiaarsustähtaeg ja algatuse EL institutsioonides  menetlemise kord ja ajakava;
3) EL välislepingute puhul tuuakse välja, kas kavandatav välisleping on EL ainupädevuses või  liikmesriikidega jagatud pädevuses;
4) esitatakse seisukohtade ja seletuskirja koostaja(te), sealhulgas seisukohtade koostamises  või kujundamises osalenud asekantsleri andmed.  19. Euroopa Liidu asja sisu ja võrdlev analüüs  Seletuskirja osas „Sisu ja võrdlev analüüs“:
1) selgitatakse EL asja sisu sätete või peatükkide kaupa;
2) hinnatakse EL asjas valitud lahenduste sobivust kehtivasse õiguskorda ja analüüsitakse EL  asja kooskõla Eesti Vabariigi põhiseaduse, teiste seaduste ja Eesti Vabariigi jõustunud  välislepingutega ning valitsuse EL poliitika, riigisiseste arengukavade ja strateegiatega ning  märgitakse, milliseid õigusakte on vaja EL asja rakendumisel muuta või kehtestada (soovitav  on teha seletuskirja lisana vastavustabel, kus võrreldakse Eesti ja EL õigust).  20. Euroopa Liidu asja vastavus subsidiaarsuse ja proportsionaalsuse põhimõtetele
(1) Seletuskirjas osas „EL asja vastavus subsidiaarsuse ja proportsionaalsuse põhimõtetele“  esitatakse analüüs EL asja vastavuse kohta pädevuse andmise, subsidiaarsuse ja  proportsionaalsuse põhimõtetele (vt ka juhisele lisatud abiküsimustikku).
(2) EL asja vastavuse kontrollimiseks pädevuse andmise põhimõttele analüüsitakse ja  hinnatakse:
1) kas EL asjale tuleneb pädevus EL aluslepingutest;
2) kas EL asja õiguslik alus on kohane;
3) kas EL asi kuulub EL ainu-, jagatud või täiendava (koordineeriva) pädevuse valdkonda.
(3) Subsidiaarsuse põhimõttele vastavust kontrollitakse ainult EL ja liikmesriigi jagatud  pädevusse kuuluvates EL asjades. Kontrollimisel analüüsitakse ja hinnatakse:
1) kas EL asja eesmärgid on osaliselt või täielikult saavutatavad liikmesriikide tasandil  võetavate meetmetega;
2) kui EL asjaga taotletavad eesmärgid ei ole piisavalt saavutatavad liikmesriikide tasandil  võetavate meetmetega, siis kas need on oma ulatuse või toime tõttu paremini saavutatavad EL  tasandil.
(4) EL asja vastavuse kontrollimisel proportsionaalsuse põhimõttele:
1) analüüsitakse ja hinnatakse, kas EL asjaga kavandatavad meetmed on selles taotletavate  õiguspäraste eesmärkide saavutamiseks sobivad ehk aitavad kaasa õiguspärase eesmärgi  saavutamisele;
2) analüüsitakse ja hinnatakse, kas EL asjaga kavandatavad meetmed on vajalikud ehk kas  õiguspärase eesmärgi saavutamiseks ei ole samavõrd tõhusat, kuid vähem õigussubjektide  õigusi riivavat meedet, ja valitud on kõige vähem piiravam meede;
3) kaalutakse eesmärgi saavutamise vajadust ja sekkumise intensiivsust ning otsustatakse, kas  eesmärgi saavutamise vajadus kaalub üles kavandatavad piirangud.  21. Esialgse mõjude analüüsi kokkuvõte
(1) Seletuskirja osas „Esialgse mõjude analüüsi kokkuvõte“ esitatakse kokkuvõte EL asja  rakendamisel Eestis avalduvatest olulistest mõjudest valdkondade ja sihtrühmade kaupa,  tuuakse välja, millistele andmetele järelduste tegemisel tugineti, märgitakse, kas on vaja teha  põhjalik mõjuanalüüs, pööratakse tähelepanu Eesti jaoks olulistele mõjudele, mida Euroopa  Komisjon ei ole oma mõjude analüüsi käigus käsitlenud või mille kohta hinnangud lahknevad.  Alati tuuakse esile, milline on EL asja rakendamise kulu riigieelarvele.
(2) Esialgse mõjude analüüsi tulemused esitatakse tabeli kujul EL asja seletuskirja lisas  vastavalt Vabariigi Valitsuse 13. detsembri 2012. a istungil heaks kiidetud „Mõjude  hindamise metoodikale“.
22. Valitsuse seisukoha selgitus  Seletuskirjas esitatakse valitsuse seisukoht EL asja kohta koos selgituste ja põhjendustega.  23. Arvamuse saamine ja kooskõlastamine
(1) Seletuskirja osas „Arvamuse saamine ja kooskõlastamine“ tuuakse välja:
1) millisele riigi- ja omavalitsusasutusele oli EL asi arvamuse saamiseks või  kooskõlastamiseks esitatud ning millisele asjaomasele avalik-õiguslikule institutsioonile,  huvirühmale ja eksperdile oli EL asi arvamuse ja ettepanekute saamiseks esitatud;
2) kellelt saadi tagasisidet ja mil määral esitatud arvamusi ja ettepanekuid eelnõus arvestati.
(2) Arvamuse saamise, kooskõlastamise ja kaasamise käigus esitatud, kuid arvestamata jäetud  märkuste ja ettepanekute kohta esitatakse asjakohased selgitused ja põhjendused tabelis, mis  vormistatakse seletuskirja lisana.  24. Euroopa Liidu Nõukogu istungiks koostatavate seisukohtade seletuskiri
(1) Valitsusele arutamiseks ja otsustamiseks esitatud nõukogu istungiks koostatud protokolli  märgitava otsuse eelnõule lisatakse seletuskiri, mis sisaldab järgmisi osi:
1) päevakorrapunkti käsitlemise eesmärk, sisu lühikokkuvõte ja hinnang päevakorras oleva  EL asja vastavusele seniste Eesti seisukohtadega ning menetlemise hetkeseisu lühikirjeldus;
2) valitsuse seisukoht ja seisukoha põhjendus;
3) arvamuse saamine ja kooskõlastamine vastavalt punktile 23.1.
(2) Nõukogu istungi päevakorrapunktides, kus saab lähtuda olemasolevatest seisukohtadest,  märgitakse seletuskirjas valitsuse seisukoha võtmise kuupäev ja viidatakse Riigikogu  arvamuse andmise kuupäevale.  25. Euroopa Komisjoni konsultatsioonidokumendi vastuste seletuskiri
(1) Valitsusele arutamiseks ja otsustamiseks esitatud Euroopa Komisjoni  konsultatsioonidokumendi (konsultatsioon, roheline raamat jt) vastustele lisatakse seletuskiri,  mis sisaldab järgmisi osi:
1) sissejuhatus, milles antakse lühike ülevaade konsultatsioonist, sealhulgas konsultatsiooni  eesmärk, ja põhjendatakse valitsuse seisukoha kujundamist lähtuvalt punktis 6.1 toodud  alustest;
2) konsultatsioonile vastamise üldpõhimõtted, kus selgitatakse, millest  konsultatsiooniküsimustele vastamisel lähtutakse (seadus, poliitika, strateegia, arengukava  vms);
3) seisukoht Euroopa Komisjoni peamiste ettepanekute kohta lähtuvalt nende olulisusest ja  mõjust koos põhjendusega, andes seejuures hinnangu Euroopa Komisjoni ettepanekute  vastavusele subsidiaarsuse ja proportsionaalsuse põhimõtetele ja vabas vormis ülevaate  ettepanekutega kaasnevatest olulistest mõjudest;
5) info arvamuse saamise ja kooskõlastamise kohta vastavalt punktile 23;
6) jätkutegevuste plaan, kus tuuakse välja vajalikud edasised tegevused, nagu põhjalikum  uuring, mõjude analüüs, huvirühmadelt arvamuse saamine või koostöö teiste liikmesriikide  või EL institutsioonidega.
(2) Seletuskirjale lisatakse vastused konsultatsioonidokumendile.  26. Eesti seisukoha seletuskiri Euroopa Komisjoni algatatud rikkumismenetluses,  Euroopa Liidu Kohtu ja EFTA kohtu kohtuasjas
(1) Valitsusele arutamiseks ja otsustamiseks esitatud protokolli märgitava otsuse eelnõule  lisatakse seletuskiri, mis sisaldab vähemalt järgmisi osi:
1) sissejuhatus;
2) rikkumise või kohtuasja faktiliste asjaolude lühikirjeldus;
3) rikkumise või kohtuasja menetlemise hetkeseisu lühikirjeldus;
4) rikkumise või kohtuasja raames tõstatatud õigusliku probleemi kirjeldus (õiguslik  kvalifikatsioon) ja võimalike lahenduste analüüs, sealhulgas asjakohaste õigusaktide ja  kohtupraktika analüüs;
5) Eesti seisukoht ja seisukoha põhjendus;
6) seisukohtade kooskõlastamine.
(2) Eesti seisukohale rikkumismenetluses lisatakse ka hinnang ja selgitus selle kohta, kas  Eestile on võimalik määrata rahatrahv või karistusmakse juhul, kui Euroopa Kohus rikkumise  tuvastab.
(3) Eesti seisukohale Euroopa Liidu ja EFTA kohtu kohtuasjades, sealhulgas eelotsuse  asjades, arvamuse taotlemise asjades ja otsestes kohtuasjades, kus Eesti osaleb  kohtumenetluses, lisatakse selgitus Eesti huvi kohta selles menetluses ja hinnang sellele,  kuidas võiks Euroopa Liidu Kohtu otsus neid huvisid mõjutada.  III. EUROOPA LIIDU TÖÖRÜHMA VÕI KOMITEE TÖÖKS VAJAL IKE  DOKUMENTIDE KOOSTAMINE  27. Euroopa Liidu Nõukogu alaliste esindajate komitee tööks vajalike dokumentide  koostamine
(1) Eesti Vabariigi alaline esindus Euroopa Liidu juures (edaspidi AEEL) korraldab  elektroonilisi sidevahendeid kasutades aegsasti nõukogu alaliste esindajate komitee (Coreper I  ja Coreper II) kohtumiste juhiste tellimise ministeeriumidelt. Juhise tellimuses esitab AEEL  ministeeriumile seisukoha kujundamiseks käitumissuunise ettepaneku ja läbirääkimiste tausta  (läbirääkimiste eeldatav kontekst, poolte eeldatavad ootused ja eesmärgid ning läbirääkimiste  valikukohad ja taktika).  Ministeeriumid ja Riigikantselei EL sekretariaat võivad esinduse saadetud tellimuses  sisalduva ettepaneku kooskõlastada ka vaikimisi, sellisel juhul on vastavas päevakorrapunktis  juhiseks tellimuses sisalduv käitumissuunis.
(2) Juhis koostatakse Eesti seisukohtade alusel ning koostaja kooskõlastab käitumissuunise  asjaomaste ministeeriumide ja Riigikantselei Euroopa Liidu sekretariaadiga.
(3) Kui tellimuses ei ole juhise koostamist vajalikuks peetud, kuid ministeerium või  Riigikantselei peab seda vajalikuks, siis korraldavad algatajad aegsasti juhise koostamise ja  edastamise ning tagavad käitumissuunise kooskõlastamise.
(4) AEEL tagab vajalike kooskõlastuste olemasolu ka juhul, kui läbirääkimisolukorra  muutudes on vaja kohendada eelnevalt kooskõlastatud käitumissuunist või kujundada uusi  seisukohti.
(5) Pärast nõukogu alaliste esindajate komitee koosolekut koostab AEEL hiljemalt  koosolekule järgneval tööpäeval koosoleku käigu ja tulemuste kohta aruande, mis peab  sisaldama koosolekul otsustatu kokkuvõtet koos järeldustega ja vajaduse korral ettepanekuid  Eesti seisukohtade muutmise kohta.
(6) Alaliste esindajate komitee juhised ja aruanded kantakse EISi. Juhised seotakse ka vastava  eelnõu toimikuga.  28. Osalemine Euroopa Liidu Nõukogu või Euroopa Komisjoni töörühmades
(1) Nõukogu või Euroopa Komisjoni töörühma kohtumisel osalemise ettevalmistuse eest  vastutab ministeerium, kes on EL koordinatsioonikogu kokkuleppe alusel määratud töörühma  eest vastutajaks, või peavastutaja ettepanekul teine ministeerium, kelle valitsemisalasse  kuuluva küsimusega töörühmas tegeletakse. Töörühma kohtumisel osalemise ettevalmistust  korraldatakse vastavalt ministeeriumi töökorralduslikele eeskirjadele.
(2) Töörühma kohtumise ettevalmistuste käigus kooskõlastatakse seisukohad teiste  asjaomaste ministeeriumidega ja konsulteeritakse perioodiliselt huvirühmadega.  29. Aruandlus Euroopa Liidu Nõukogu või Euroopa Komisjoni töörühma käigu ja  tulemuste kohta
(1) Pärast nõukogu töörühma koosolekut koostab töörühmas osalenud teenistuja koosolekule  järgneva kahe tööpäeva jooksul koosoleku käigu ja tulemuste kohta aruande, mis peab  sisaldama koosolekul otsustatu kokkuvõtet koos ettepanekutega edasise tegevuse kohta ja  vajaduse korral ettepanekuid Eesti seisukohtade muutmise kohta. Olulise arengu korral  edastab töörühmas osalenud teenistuja kohtumise kiirkokkuvõtte viivitamata.
(2) Aruanne edastatakse teadmiseks Riigikantseleile ning teistele asjaomastele  ministeeriumidele ja asutustele ning lisatakse EISi vastava töörühma sarja, luues seose eelnõu  toimikuga EISis. Seisukohtade koostamisel osalenud huvirühmi hoitakse kursis töörühmas  toimunud oluliste arengutega.  IV. EUROOPA LIIDU ÕIGUSE ÜLEVÕTMINE  30. Direktiivi tähtaegne ülevõtmine
(1) Riigikantselei määrab EL koordinatsioonikogu ettepanekul direktiivi ülevõtmise eest  vastutava(d) ministeeriumi(d). Direktiivi ülevõtmise eest vastutav ministeerium tagab  ülevõtva seaduse eelnõu esitamise valitsusele üldjuhul vähemalt kuus kuud enne direktiivi  ülevõtmistähtpäeva saabumist.
(2) Üldjuhul ei käsitleta direktiivi ülevõtvas õigusaktis küsimusi, mis ei kuulu direktiivi  reguleerimisalasse.
(3) Riigikantselei esitab EL koordinatsioonikogule, ministeeriumide kantsleritele ja Riigikogu  EL asjade komisjonile üks kord kolme kuu jooksul ülevaate direktiivide ülevõtmise seisust.
(4) EL koordinatsioonikogu arutab vähemalt üks kord kuus nende EL direktiivide ülevõtmise  seisu, mille ülevõtmistähtpäev saabub järgneva kuue kuu jooksul.  31. Direktiivi ülevõtmise hilinemine  Vastavalt 16. juuni 2011. a kabinetinõupidamisel direktiivide õigeaegse ülevõtmise  tõhustamiseks otsustatule:
1) esitab minister direktiivi ülevõtmise tähtaja ületamisel valitsusele aruande hilinemise  põhjustest ja ettepanekud edasiste hilinemiste vältimiseks. Ülevaate koostamisel hinnatakse,  kas probleemid tulenesid planeerimisvigadest, koostööprobleemidest, puudulikust  õigusanalüüsist, direktiiviga hõlmamata küsimuste reguleerimisest direktiivi ülevõtvas  õigusaktis või muust põhjusest. Ministrite aruanded hilinemise põhjuste kohta edastatakse  teadmiseks Riigikogu EL asjade komisjonile;
2) kaetakse Euroopa Liidu Kohtu määratud rahatrahv või karistusmakse ülevõtmise eest  vastutava(te) ministeeriumi(de) eelarvest. Valitsus võib vähendada ministeeriumi eelarvest  makstavat summat.
LISA 1  Abistav küsimustik EL asja subsidiaarsuse ja proportsionaalsuse põhimõtetele vastavuse  hindamiseks (ELTL art 5 lg-d 3 ja 4)  I. Eelküsimused subsidiaarsuse ja proportsionaalsuse põhimõtetele vastavuse hindamiseks  Esmalt hinnatakse alljärgnevate küsimuste abil, kas EL asja vastuvõtmiseks tuleneb EL-le  pädevus EL aluslepingutest. Seejärel tuleb EL asja subsidiaarsuse ja proportsionaalsuse  põhimõtetele vastavuse hindamiseks eelnevalt hinnata ka seda, kas EL asi kuulub EL ainu-,  jagatud või täiendava pädevuse valdkonda.
1) Kas EL aluslepingutest tuleneb hinnatava EL asja vastuvõtmiseks EL-le pädevus ehk  milline on EL asja õiguslik alus (st EL asjaga lahendatav probleem peab olema seotud  vähemalt ühe EL aluslepingute artikliga)?
2) Kas EL asi on kooskõlas EL aluslepingute eesmärkidega (st EL asjaga lahendatav  probleem peab olema seotud vähemalt ühes eelnevas punktis tuvastatud EL aluslepingute  artiklis sisalduva eesmärgiga)?
3) Kas hinnatav EL asi kuulub liidu ainupädevusse (vt ELTL art 3 valdkonnad ja teatavate  rahvusvaheliste lepingute sõlmimine)?  II. Subsidiaarsuse põhimõttele vastavuse hindamine  Subsidiaarsuse põhimõte ei kohaldu EL ainupädevusse kuuluvates valdkondades. EL asja  vastavust subsidiaarsuse põhimõttele hinnatakse üksnes siis, kui EL asi ei kuulu EL  ainupädevusse.  EL asi on kooskõlas subsidiaarsuse põhimõttega, kui EL asja eesmärke ei ole võimalik  piisavalt saavutada liikmesriikide tasandil võetavate meetmetega ning need on oma ulatuse  või toime poolest paremini saavutatavad EL tasandil. EL asja vastavuse hindamiseks  subsidiaarsuse põhimõttele tuleb vastata alljärgnevatele küsimustele. Vt ka Euroopa  Komisjoni mõjuanalüüsi. Ka komisjon peab mõjuanalüüsis põhjendama, kui üksnes  liikmesriikide tegevus EL asja eesmärkide saavutamiseks pole piisav (nt asjaomased  olukorrad sisaldavad piiriülest mõju või takistusi isikute, kaupade, teenuste ja kapitali vabale  liikumisele).
1) Kas hinnatava EL asja eesmärke on võimalik piisavalt saavutada üksnes liikmesriikide  tasandi tegevuse kaudu?  • Milliseid meetmeid on liikmesriigid juba võtnud, et saavutada EL asja eesmärke  liikmesriigi tasandil?  • Kas EL asjaga seonduv valdkond puudutab piiriüleseid aspekte, mida ei ole võimalik  piisavalt hõlmata liikmesriikide tasandil võetavate meetmetega (nt õhusaaste)?  • Kas EL asja eesmärke oleks võimalik piisaval tasemel saavutada üksikute liikmesriikide  vahelise koostöö kaudu?  • Kas liikmesriikide poolt eraldiseisvalt võetavad meetmed või liidu meetmete puudumine  oleksid vastuolus EL aluslepingute nõuetega (nt vajadus korrigeerida
konkurentsimoonutusi, vältida varjatud kaubanduspiiranguid või tugevdada  majanduslikku ja sotsiaalset sidusust) või muul viisil tekitaksid olulist kahjulikku mõju  liikmesriikide huvidele (nt pidev selliste reservatsiooniklauslite kasutamine vastavalt  ELTL art-le 36, art 45 lg-le 3, art-le 52 ja art-le 62 koosmõjus art-ga 52)?
Kui eeltoodud küsimustele vastates jõutakse järeldusele, et EL asja eesmärke ei ole  võimalik piisavalt saavutada liikmesriikide tasandil, tuleb edasi hinnata, kas EL asja  eesmärgid on paremini saavutatavad EL tasandil. Euroopa Komisjon peab oma EL asja  mõjuanalüüsis selgitama, kuidas need on paremini saavutatavad, ning tooma esile EL  tasandi tegevuse eelised ja puudused võrreldes liikmesriikide tasandi tegevusega.
2) Kas EL asja eesmärgid on paremini saavutatavad EL tasandil?  • Kas EL asjal on selge eelis selle ulatuse või toime tõttu võrreldes liikmesriikide tasandil  võetavate meetmetega?  • Kas Euroopa Komisjoni järeldused, et EL asja eesmärgid on paremini saavutatavad EL  tasandil, põhinevad üldtunnustatud kvalitatiivsetel või võimaluse korral kvantitatiivsetel  kriteeriumidel (nt kas Euroopa Komisjoni mõjuhinnangu aluseks olnud uuringud on  piisavalt esinduslikud, et nende põhjal on olnud võimalik teha poliitikavalikuid)?  III. Proportsionaalsuse põhimõttele vastavuse hindamine  EL asja vastavust proportsionaalsuse põhimõttele tuleb hinnata ka siis, kui EL asi kuulub EL  ainupädevusse. Kui vastus ühele alljärgnevatest küsimustest on eitav, ei pruugi EL asi olla  kooskõlas proportsionaalsuse põhimõttega.
1) Kas EL asi on EL aluslepingute eesmärkide saavutamiseks proportsionaalne ehk sobiv,  vajalik ja mõõdukas (minimaalne sekkumine)?  Sobivuse hindamine:  • Kas EL asjas kavandatud poliitikavahendid aitavad kaasa EL aluslepingutest tulenevate  õiguspäraste eesmärkide saavutamisele?  • Kas EL asi võtab arvesse erinevate liikmesriikide erilisi tingimusi (nt pikemaajalised  eesmärgipäraselt toimivad riigisisesed sätted, aga ka õigussüsteemi struktuur)?  Vajalikkuse hindamine:  • Kas EL asja õiguspärase eesmärgi saavutamiseks on võimalik rakendada samavõrd  tõhusat, kuid vähem õigussubjektide õigusi riivavat poliitikavahendit (hinnata iga  poliitikavahendi kaupa)?  • Kas valitud on õigussubjektide õigusi kõige vähem piiravam poliitikavahend (hinnata iga  poliitikavahendi kaupa)?  • Kas EL asja eesmärkide saavutamiseks on vajalik kehtestada õigusakt või oleksid EL asja  eesmärgid saavutatavad ka alternatiivsete vahenditega (nt vabatahtlikud kokkulepped,  sotsiaalpartnerite tegevus)?  • Kas EL asja õiguslik vorm on selline, mis kehtestab liikmesriikidele kõige vähem  piiranguid (nt määrus vs miinimumharmoneeriv direktiiv)?
• Kas EL asja reguleerimisala ja regulatiivsusaste jätavad piisavalt ruumi riigisisestele  otsustele?  • Kas nii EL, liikmesriikide, ettevõtjate kui ka kodanike finantskohustused ja  halduskoormus on nii madalad kui võimalik ning kas need on EL asjas taotletavate  eesmärkide saavutamiseks vajalikud (hinnata iga poliitikavahendi kaupa)?  Mõõdukuse hindamine  • Kas EL asja eesmärgi saavutamise vajadus ja sekkumise intensiivsus kaaluvad üles EL  asjaga kavandatavad piirangud?